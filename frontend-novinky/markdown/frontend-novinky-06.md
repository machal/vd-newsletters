# #6 WordPress a… zase ten React!

## Přechází WordPress na React a Javacript? Ale vůbec ne.

[Oznámení](http://ma.tt/2015/11/dance-to-calypso/) o přechodu redakčního systému hostovaného WordPressu na Javascript a React bylo napsáno tak nešťastně, že si je mnozí interpretovali jako konec PHP a začátek nové, javascriptové éry ve webařině. Prosím pěkně, to vůbec ne! Co se tedy přesně stalo a co to pro vás znamená?

První fakt – WordPress.com je hostovaná verze Wordpressu. Zaplatíte si měsíční poplatek a v prohlížeči editujete svůj web. Instalovaná verze Wordpressu – Wordpress.org – kterou asi znáte více, není s hostovanou nijak pevně spjatá.

Druhý fakt – na React/Javascript přešla administrační aplikace WordPress.com. Nic jiného.

Backend obou Wordpressů zůstává stále v PHP/MySQL a není důvod, že by se na tom mělo něco v nejblížších letech měnit. Takže žádná revoluce, žádný konec PHP. Jen malý (a rozhodně pochopitelný) krok pro část Wordpress ekosystému.

[Střízlivější komentáře](http://wesbos.com/wordpress-calypso-react/) doplňují, že Wordpress se bude stále častěji využívat jen jako správce obsahu s API, na které  napojíte frontend aplikaci napsanou klidně v Javascriptu. Na druhou stranu – přesun backendu na Javascript v nejblížších letech moc nehrozí.

Takže – pokud něco vyvíjíte na Wordpressu, naučit se Javascript je pro vás prostě nutnost. Své milé PHP ale z paměti prosím ještě nemažte.

## Končí podpora starších IE

[Microsoft oznámil](https://www.microsoft.com/en-us/WindowsForBusiness/End-of-IE-support), že 12. ledna 2016 ukončí podporu starších prohlížečů Internet Explorer, tedy kromě IE11. Pro webové vývojáře to ale bude něco znamenat až ve chvíli, kdy starší Explorery zmizí ze statistik návštěvnosti. A to bude ještě mnoho měsíců trvat. Pokud ale chceme konec podpory MSIE brát jako dobrou zprávu, nic vám nebrání. Radujme se společně na [IE10 countdown](http://meowni.ca/is-ie10-dead/). 

## Rychlé tipy a triky

- **[Performance Budget](http://www.performancebudget.io/)**. Máte představu, jak rychle by se měl váš web načítat na mobílní síti? Vypočtěte si jeho ideální velikost.
- **[Flexbox Myths](http://jonyablonski.com/2015/flexbox-myth-busting/)**. Seznam známých mýtů a polopravd, které kolují kolem CSS vlastnosti Flexbox.
- **[The State of Web Type](http://stateofwebtype.com/)**. Typografické vlastnosti, které lze v dnešní době použít na webu. Včetně informací o podporovaných prohlížečích.
- **[Trix](http://trix-editor.org/)**. WYSIWYG editor pro moderní prohlížeče  od tvůrců Basecampu.
- **[Lazy Loading Images on the Web](http://developer.telerik.com/featured/lazy-loading-images-on-the-web/)**. Tíží vás nahrávání obrázků na webu? Poslední trendy pro jejich asynchronní načítání.
- **[How z-index Works](http://bitsofco.de/how-z-index-works/)**. Jaká úskalí nám může přinést používání CSS vlastnosti z-index?
- **[A Book Apart vydává nové knížky o responzivním designu](http://abookapart.com/blogs/press/77559111-new-responsive-design-books-from-ethan-marcotte-karen-mcgrane)**. Pozoruhodné jsou díky autorům, Ethan Marcotte vymyslel responzivní design a Karen McCrane zase mocně popularizuje obsahové strategie.
- **[Video: Hiding Things with CSS](https://www.youtube.com/watch?v=pLokyKj10Gw)**. Při skrývání elementů pomocí CSS nemáme jen obligátní `display: none`. Vždy je nutné zvážit důvody, proč element vůbec skrýváme a jaké nevýhody to může přinést.
- **[Zurb Foundation 6](http://zurb.com/article/1416/foundation-6-is-here)**. Autoři posunuli možnosti webových frameworků zase o kus dál. Vytvořili nástroj, který by měl být vhodný jak na prototypování, tak pro snadné převedení vzniklého prototypu do finální podoby.
- **[Drupal 8](https://www.drupal.org/8)**. Nová verze známého CMS je na světě. Drupal 8 je unikátní koncept, kde se skloubí jak technické pokroky, tak zlepšení ergonomie práce pro uživatele.

## Co nového na VzhůruDolů.cz?

- **[Frontend vývojář a frontend kodér](http://www.vzhurudolu.cz/blog/42-frontend-koder-vyvojar)**. univerzální frontendista neexistuje.  Je potřeba rozlišovat mezi frontend kodérem, který má blíž k designu, a frontend vývojářem, což je víceméně programátor. Potřebujeme oba.
- **Aktualizace textů o CSS3 vlastnostech pozadí**. [Barevné přechody](http://www.vzhurudolu.cz/prirucka/css3-gradients), [vícenasobná pozadí](http://www.vzhurudolu.cz/prirucka/css3-multiple-backgrounds), [velikost obrázku na pozadí](http://www.vzhurudolu.cz/prirucka/css3-background-size), [míra roztažení pozadí](http://www.vzhurudolu.cz/prirucka/css3-background-clip) [a nově taky Background Origin](http://www.vzhurudolu.cz/prirucka/css3-background-origin). Nové texty jsou také [součástí ebooku](http://www.vzhurudolu.cz/ebook).
- **[Nové je i třídění článků do témat](http://www.vzhurudolu.cz/#temata)**. A pozor, každé má svůj RSS zdroj. ;)

A to je vše, přátelé. Přejeme hezký prosinec a vánoční svátky!

Martin Michálek ([@machal](http://www.twitter.com/machal)) & Martin Pešout ([@martinpesout](http://www.twitter.com/martinpesout))

PS: Články VzhůruDolů.cz můžete odebírat také přes [RSS](http://www.vzhurudolu.cz/rss), na  [Facebooku](https://www.facebook.com/VzhuruDolu), [Google](https://plus.google.com/b/109221560773963108322/+VzhurudoluCz/posts)+ nebo [Twitteru](http://www.twitter.com/vzhurudolu).
