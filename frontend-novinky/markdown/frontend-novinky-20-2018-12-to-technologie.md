# 12 nej technologií roku 2018 & early bird sleva na školení 2019

Vítám vás u prosincového newsletteru ze Vzhůru dolů!

V textu dále vás čeká časově omezená sleva na naše školení, která startují od února. Ale nejprve si shrňme letošní dění na poli frontendových technologií.

## 12 nej technologií roku 2018

Zkusil jsem s pomocí vás, čtenářů, na sociálních sítích  vybrat ty, které stojí za naučení nebo minimálně sledování.

### 1) CSS Grid

[Gridem](https://www.vzhurudolu.cz/prirucka/css-grid) nemůžu nezačít. Letos totiž díky Autoprefixeru udělal značný posun co se týká možností [použití v Internet Exploreru 11](https://css-tricks.com/css-grid-in-ie-css-grid-and-the-new-autoprefixer/). Pravděpodobnost jeho úspěšného nasazení i na běžných projektech je teď o dost vyšší. Ještě jste mu nedali šanci? Můžete to zkusit třeba na mém [školení webové kodéřiny](https://www.vzhurudolu.cz/kurzy/webova-koderina).

### 2) Vue.js

Podle výsledků State of JS [není Vue tak rozšířené](https://2018.stateofjs.com/front-end-frameworks/vuejs/) jako React, ale zájem o něj velmi roste a lidé na tomhle javascriptovém frameworku oceňují zejména příjemný tvar křivky učení a dobrou dokumentaci. Z toho odhaduji, že Vue dále poroste. Možná na rozdíl [od Angularu](https://2018.stateofjs.com/front-end-frameworks/angular/). Tomu v anketě vyšel pozoruhodný podíl uživatelů, kteří jej už dále používat nechtějí.

### 3) font-display

Relativně nová CSS vlastnost, která ošetřuje způsob vykreslování stránky v prohlížečích při načítání webfontů. Díky velmi dobré podpoře v prohlížečích je už možné ji využít zcela na úkor FontFaceObserver a dalších javascriptových knihoven. Jak na WebExpo [říkal Tim Kadlec](https://slideslive.com/38910582/the-longtail-of-perfomance): Nejsnadnější optimalizace rychlosti webu zní `font-display: fallback`.

### 4) HTTP/2 kejkle

V praxi rychlostního poradce mě velmi baví legrace, které je možné dělat na webech s nasazeným [HTTP/2](https://www.vzhurudolu.cz/prirucka/http-2): Hrátky s rozdělením CSS na menší kousky a nastavením extra dlouhé doby kešování (viz [A List Apart](https://alistapart.com/article/the-best-request-is-no-request-revisited)) nebo nové možnosti vkládání CSS přímo ke komponentám (viz [Jake Archibald](https://jakearchibald.com/2016/link-in-body/)).

### 5) Gatsby

Na zařazení [Gatsbyho](https://www.gatsbyjs.org/) jsem dostal tip právě na sociálních sítích, tentokrát od Borka Bernarda. A vlastně je to dobrý nápad: Jde o zástupce nástrojů z kategorie „JAM stack“, které umožňují vytvářet weby bez potřeby vlastního backendu a jsou v poslední době velmi populární. Mrkněte se na [video s Láďou Prskavcem](https://www.youtube.com/watch?v=AmdSoR-x7bE). Gatsby je generátor statických webů, který si rozumí s GraphQL a Reactem.

### 6) PWA

Já vím, progresivní webové aplikace nejsou nic extra nového. Ale letos jsme mohli sledovat další posilování tohodle trendu. Jak už jsem psal v textu [Weby versus aplikace](https://www.vzhurudolu.cz/prirucka/weby-vs-aplikace): PWA kombinují to nejlepší z obou světů, takže jako webaři máme o co stát. Nedávno o tématu vyšla například [knížka Jasona Grigsbyho](https://abookapart.com/products/progressive-web-apps).

### 7) GraphQL

Tenhle přírůstek do javascriptového světa jde sice mimo mou „céeseskovou“ specializaci, ale v tomto přehledu jej opomenout ani náhodou nemůžu. Průzkum [State of JS](https://2018.stateofjs.com/awards/) říká, že o téhle technologii slyšelo a chce se jit naučit skoro 90 % vývojářů a vývojářek. Základy můžete načerpat třeba [z přednášky Romana Schejbala](https://slideslive.com/38910563/graphql-101?locale=cs) pro letošní WebExpo.

### 8) VS Code

Editor z dílny Microsoftu je od letoška [světově nejpopulárnější](https://www.vzhurudolu.cz/blog/108-stack-overflow-2018). A já se nedivím: Oslovuje jak uživatele „velkých“ IDE jako je Visual Code, tak nás, kteří jsme přešli z lehkých nástrojů typu Sublime Text.

### 9) Bootstrap 4

Po třech a půl letech vývoje v lednu vyšla [nová verze](https://www.vzhurudolu.cz/blog/39-bootstrap-4) nejpopulárnějšího frameworku pro tvorbu uživatelských rozhraní. Můžeme k němu být kritičtí, hlavně z pohledu [chybějící dokumentace pro designéry](https://www.vzhurudolu.cz/blog/113-bootstrap-design-system), ale pořád jde o skvělého pomocníka. Jako vývojář na něj nedám dopustit. Jednou ze staronových inovací, které se mu povedlo zpopularizovat, jsou [utility třídy v CSS](https://www.vzhurudolu.cz/prirucka/bootstrap-4-utility).

### 10) AMP

Další z plíživých trendů, které nelze minout. AMP sleduji opravdu bedlivě a stále víc si myslím, že jde o skvělou věc, která může změnit způsob vytváření velké části obsahových webů. Od letoška na AMP narazíte kromě Google, LinkedIn nebo Twitteru také [ve vyhledavači Bing](https://blogs.bing.com/Webmaster-Blog/September-2018/Introducing-Bing-AMP-viewer-and-Bing-AMP-cache). Děláte nový obsahový web nebo e-shop? Na AMP se rozhodně podívejte, třeba skrze [můj seriál na Lupě](https://www.lupa.cz/serialy/accelerated-mobile-pages-amp/).

### 11) Adobe XD (ale taky Figma a Invision Studio)

Pokračuje hromadná (a oprávněná) migrace webových designérů pryč od Photoshopu. Loni hlavně ke Sketchi. Nyní také k novým hráčům: Adobe XD, Figmě nebo InVision Studiu. Zatím nemáme data, v jakém poměru si designéři tyhle nástroje rozebrali, ale trend je jasný. A letos to myslím díky příchodu nových nástrojů byla malá revoluce. Frontend kodéři ji zažili už dříve: Díky nástrojům jako je Avocode nebo Zeplin. Pokud ještě pracujete s Photoshopem, možná jsou Vánoce ten správný čas na vyzkoušení alternativ. Mrk, mrk.

### 12) WebP

Relativně nový formát obrázků, který vám oproti JPEG či PNG dokáže ušetřit 20 - 30 % dat. Nepodporují jej zatím všechny prohlížeče (i když to už také není daleko). Navíc – nasazení z pohledu frontendisty není nijak složité. Přečtěte si [můj text na Vzhůru dolů](https://www.vzhurudolu.cz/prirucka/webp) nebo se o něm přijďte pobavit na [workshop rychlosti načítání](https://www.vzhurudolu.cz/kurzy/rychlost-nacitani).

A to je vše, milí čtenáři. Doplnili byste nějaké další technologie? Neváhejte mi to napsat do odpovědi na e-mail.

## Novinky a články, které by vám neměly uniknout

1. Vzhůru dolů: [package-lock.json: Proč potřebujeme „lockfile“?](https://www.vzhurudolu.cz/prirucka/package-lock-json)
2. Paul Miller: [Jak změnit barevné schéma webu v tmavém režimu na macOS Mojave?](https://paulmillr.com/posts/using-dark-mode-in-css/)
3. Vzhůru dolů: [Jednotky pro tvorbu webu. Kde jakou použít?](https://www.vzhurudolu.cz/prirucka/jednotky)
4. Filament Group: [Jak A/B testingem nezabít rychlost webu?](https://www.filamentgroup.com/lab/second-meaningful-content.html)
5. Podcast ze Vzhůru dolů: [S Martinem Haklem ze Solidpixels o online redakčních systémech](https://www.vzhurudolu.cz/podcast/129-podcast-solidpixels)
6. Jamie Coulter: [The Mine: Hra vytvořená jen v CSS](https://codepen.io/jcoulterdesign/pen/NOMeEb)
7. Vzhůru dolů: [Barevný kontrast na webu a nástroje, které s ním pomohou](https://www.vzhurudolu.cz/prirucka/kontrast)

## Early Bird sleva pro účastníky školení

Jako poděkování těm, kteří dočetli až sem.

[![Včasná objednávka školení](https://gallery.mailchimp.com/d6be2f1899eba6a7651157403/images/5a302ec3-0684-45ac-8a7e-6153bd6ae6d0.jpg)](http://www.vzhurudolu.cz/kurzy)

Jarní termíny našich kurzů jsou už vypsané a ti nejvíce natěšení z vás mohou ušetřit. 

Kupón na **slevu 590 Kč bez DPH** platí **do 14. prosince** na všechna školení vypsaná na rok 2019 a nejde jej kombinovat s jinými slevami. V objednávce prostě uveďte kód **EARLY2019**.

<br>

<p class="text-center">
<a class="vd-button" href="https://www.vzhurudolu.cz/kurzy">Podívat se na nabídku školení</a>
</p>

<br>

Přeji hezké svátky a ať se vám podaří vstup do nového roku!

Martin Michálek  
[vzhurudolu.cz/martin](http://vzhurudolu.cz/martin)